Bilişim Kaynakları Kullanım Politikası
=======================================

Amaç ve Kapsam
--------------

Bu belge, Ondokuz Mayıs Üniversitesi (OMÜ) ağına bağlı sunucu bilgisayarlar
üzerinde birimler (OMÜ bünyesinde faaliyet gösteren akademik ve idari tüzel
kişilikler) tarafından kullanılan bilişim kaynaklarının ilkelerini belirlemek
amacıyla hazırlanmıştır.

Kısaltma ve Tanımlar
--------------------

### OMÜ Bilişim Kaynakları

Mülkiyet hakları OMÜ'ye ait olan, OMÜ tarafından lisanslanan/kiralanan ya da OMÜ
tarafından kullanım hakkına sahip olunan her türlü bilgisayar/bilgisayar ağı,
donanımı, yazılımı ve servisleri "OMÜ Bilişim Kaynağı" olarak tanımlıdır.

### OMÜ Bilişim Kaynakları Kullanıcıları

OMÜ Bilişim Kaynaklarını kullanmak üzere, bu kaynaklar üzerinde gerekli
yetkilendirme tanımları yapılarak belirlenen özel ve tüzel kişilerdir.

### Temel kullanım

OMÜ Bilişim Kaynaklarının, Üniversitenin eğitim, öğretim, araştırma, geliştirme,
toplumsal hizmet, ve idari/yönetimsel faaliyetleri ile doğrudan ilişkili olan
kullanımı "Temel Kullanım" olarak tanımlanır.

### BİDB

Bilgi İşlem Daire Başkanlığı

### BAUM

Bilgisayar Araştırmaları Uygulama ve Araştırma Merkezi

Genel İlkeler
------------

1. OMÜ Bilişim Kaynakları, Temel Kullanım kapsamındaki ihtiyaçları için hizmet
   vermektedir. Bu kaynakların israfından kaçınılmalıdır. Geçerli lisanslara ve
   sözleşmelere uygun olarak ve OMÜ'nün misyonunu desteklemek amacıyla
   kullanılmalıdır.

1. OMÜ Bilişim Kaynaklarını kullanıma sunan birimler;

    - Kullanıcı bilgilerinin gizliliğini ve mahremiyetini korumalı
    - Kaynakların adil olarak paylaştırılmasını sağlamalı
    - Kaynağa yönelik tehditleri en aza indirebilmek için risk düzeylerine göre
     güvenlik önlemlerini almalı
    - Kritik olma düzeyine göre kaynakları yedeklemeli
    - Güvenliği ilgilendiren durumlarda kanıt özelliği taşıyabilecek bilgileri
     kaynakları kullananların kimliğinin tespit edilmesini sağlayacak düzende
     tutmalı

1. OMÜ Bilişim Kaynakları Kullanıcıları, kaynakları kullanırken OMÜ Bilişim
   Kaynakları Kullanım Politikaları’na uymak zorundadır.

1. OMÜ Bilişim Kaynakları; OMÜ yönetiminin yetkilendirdiği makamlarca
   belirlenmiş kurallar ve yönergeler çerçevesinde, yetkinin veriliş amacını
   aşmayacak şekilde kullanılmalıdır.

1. OMÜ Bilişim Kaynaklarının;

    - Kullanım hakkını, doğrudan ya da dolaylı olarak devretmek ya da kiralamak
    - Ticari nitelik taşıyan ve gelir teminine yönelik kullanımları

     için rektörlük makamından izin alınmalıdır.

1. OMÜ Bilişim Kaynakları,

    - Hizmete özel bilgi kaynaklarını yetkisiz ve/veya
     izinsiz olarak diğer kişilere/kuruluşlara dağıtmak amacıyla,
    - OMÜ'ye veya diğer kişilere/kuruluşlara ait bilgilere ve kaynaklara (bilgisayar,
     bilgisayar ağı, yazılım ve servisler) izinsiz ve/veya yetkisiz erişim
     sağlamak amacıyla,
    - Diğer kullanıcıların kaynak kullanım hakkını engelleyici faaliyetlerde
     bulunmak amacıyla,
    - Kaynaklara zarar vermek veya kaynakların güvenliğini tehdit etmek amacıyla

    kullanılmamalıdır.

1. OMÜ Bilişim Kaynakları,

    - Genel ahlak ilkelerine aykırı materyal üretmek, barındırmak, iletmek,
    - Siyasi propaganda yapmak,
    - Rastgele ve alıcının istemi dışında mesaj (SPAM iletiler) göndermek
     amacıyla kullanılmamalıdır.

1. "Yasal Sorumluluk Reddi (Disclaimer)" metinleri, Genel İlkelere aykırı
   kullanımların kabul edilebilir olduğunu göstermez.

Yetki ve Sorumluluklar
---------------------

1. Üniversitede İnternet ağının kurulum ve işletmesine ait yetki ve sorumluluk
   BİDB’ye aittir. BİDB; akademik, idari, eğitim ve araştırma amaçları
   doğrultusunda bölüm ve birimlerin bilişim kaynaklarına ulaşabilmelerini
   sağlamak üzere oluşturulan altyapıyı kurmak, işletmek ve güncellemekle
   sorumludur.

    BİDB, bölüm ve birimlerde tespit edilen ana ağ erişim noktalarını kurar,
   bilgi işlem merkezi ile iletişimi için gerekli kablolama faaliyetlerini
   yürütür, bu noktalara kullanıcıların bağlanabilmesi için gerekli ağ
   anahtarlama cihazlarını temin eder ve yerleştirir. Sistemi teknik düzeyde
   planlama ve uygulama sorumluluk ve yetkisi BİDB’dedir. BİDB, kendi kurduğu
   ana erişim noktaları dışında kalan mekanlarda kurulan izinsiz
   bağlantılarından sorumlu değildir; bunlar bağlantıyı kuran birimin kendi
   sorumluluğundadır.Ancak BİDB gereken durumlarda ve istek üzerine danışmanlık
   hizmeti verebilir.

1. Üniversite bilişim kaynakları kullanıcıları, Üniversite sunucuları üzerinde
   kendilerine tahsis edilen kullanıcı kodu/parola ikilisi ve/veya IP (Internet
   Protocol) adresi kullanılarak gerçekleştirdikleri her türlü etkinlikten,
   Üniversite bilişim kaynaklarını kullanarak oluşturdukları ve/veya kendilerine
   tahsis edilen Üniversite bilişim kaynağı üzerinde bulundurdukları her türlü
   kaynağın (belge, doküman, yazılım, vb.) içeriğinden, kaynağın kullanımı
   hakkında yetkili makamlar tarafından talep edilen bilgilerin doğru ve
   eksiksiz verilmesinden, ilgili kaynağın kullanım kurallarına, üniversite
   yönetmeliklerine, Türkiye Cumhuriyeti yasalarına ve bunlara bağlı olan
   yönetmeliklere karşı birebir kendileri sorumludur.

1. Üniversite Rektörlüğü ve/veya yetkilendirdiği birimler, Üniversite bilişim
   kaynakları kullanımı hakkında genel kuralları belirleyip, bu kuralları
   gelişen teknolojinin öngördüğü biçimde sürekli olarak değerlendirir ve
   gerekli değişiklikleri hayata geçirir. Bu tür değişiklikler yapıldığında
   genel duyuru mekanizmaları ile kullanıcılar bilgilendirilir.

Uygulama ve Yaptırımlar
-----------------------

Tüm kullanıcıların, OMÜ Bilişim kaynaklarını, yasalara veya politikalara aykırı
veya ağ hizmet performansını olumsuz yönde etkileyebilecek bir biçimde
kullanması yasaklanmıştır. Kabul Edilemez Kullanım örnekleri arasında bunlarla
sınırlı olmamak üzere şunlar bulunur:

- Üniversite yönetmeliklerine, Türkiye Cumhuriyeti yasalarına ve bunlara bağlı
  olan yönetmeliklere aykırı faaliyetlerde bulunmak,
- Başkalarına veya Üniversiteye ait teçhizat, yazılım veya verilerin tahrip veya
  hasar görmesine yol açan faaliyetlerde bulunmak,
- OMÜ Bilişim Kaynakları'nın bilgi güvenliği denetimlerini engellemek,
- Kasıtlı olarak kötü amaçlı yazılım yüklemek,
- Başkalarının meşru bilgi işlem faaliyetlerini engellemek,
- Hesapların, erişim kodlarının, parolaların veya kimlik numaralarının yetkisiz
  kullanımı,
- Sistemlerin ve ağların yetkisiz kullanımı,
- Bilişim kaynakları üzerinden maddi kazanç sağlanması,
- İletişimlerin izinsiz izlenmesi.

Bu liste eksik veya kapsamlı değildir. Yasaklanan eylemler için örnekler
vermektedir. OMÜ Bilişim Kaynakları'nın kabul edilebilir kullanımı konusunda
daha ayrıntılı açıklama ve yardım için BİDB ile iletişime geçilmelidir.

Referanslar
-----------

- [ODTÜ Bilişim Kaynakları Kullanım Politikaları](http://www.metu.edu.tr/tr/bilisim-etigi)
- [Information Systems and Technology MIT](https://ist.mit.edu/about/it-policies)
- [University of Rochester IT Policies](http://tech.rochester.edu/policy/)
