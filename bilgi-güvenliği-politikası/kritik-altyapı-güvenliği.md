Kritik Altyapı Güvenliği Politikası
====================================

Amaç
----

Bu politika, kritik altyapı sistemlerinde uygulanması gereken asgari güvenlik
önlemlerinin belirlenmesi amacıyla hazırlanmıştır.

Kapsam
------

Bu politika, bünyesinde bilişim sistemi bulunan (kritik altyapı işleten) Ondokuz
Mayıs Üniversitesi'ni kapsamaktadır.

Kritik Altyapı Tanımı
---------------------

Kritik altyapı; işlediği bilginin gizliliği, bütünlüğü veya erişilebilirliği
bozulduğunda, can kaybına, büyük ölçekli ekonomik zarara, ulusal güvenlik
açıklarına veya kamu düzeninin bozulmasına yol açabilecek bilişim veya
endüstriyel kontrol sistemlerini barındıran sistemlerdir. Kritik altyapılar
genel olarak fiziksel varlıklar, insan kaynakları, bilişim sistemi varlıkları
olarak üç katmandan oluşur.

Genel İlkeler
------------

1. Kritik altyapıların korunması sırasında kullanılan güvenlik yönetimi
   yaklaşımı riskleri anlamaya, bu riskleri makul bir maliyete ve kabul
   edilebilir bir seviyeye çekmeyi hedeflemektedir. Çalışmalarda risk
   seviyesinin en yüksek olduğu alanlara odaklanılmaktadır.

1. Sürekli ve doğru işletilmesi gereken, kesinti veya hata durumunda üretimin ve
   dağıtım hizmetinin durmasına, ciddi hatta veya kasıt durumunda işleten ve
   hizmet alan insanların fiziki zarar görmesine neden olabilecek kritik altyapı
   şebekelerinde kullanılan dağıtık denetim sistemlerine yönelik elektronik
   tehditlerin detaylı olarak incelenmesi ve gerekli önlemlerin alınması
   gereklidir.

1. Kritik altyapı sistemi tasarlanırken veya mevcut bir sistem güncellenirken
   karşılaşılabilecek elektronik riskler göz önünde bulundurulmalıdır.

1. Binalarının fiziksel olarak korunması, farklı koruma mekanizmaları ile
   donatılması temin edilmelidir.

1. Kurumsal bilgi varlıklarının dağılımı ve bulundurulan bilgilerin kritiklik
   seviyelerine göre binalarda ve çalışma alanlarında farklı güvenlik bölgeleri
   tanımlanmalı ve erişim izinleri bu doğrultuda belirlenerek gerekli kontrol
   altyapıları teşkil edilmelidir.

1. Ziyaretçilerin ve yetkisiz personelin güvenli alanlara girişi yetkili
   personel gözetiminde gerçekleştirilmelidir.

1. Kritik bilgilerin bulunduğu alanlara girişlerin kontrolü akıllı kartlar veya
   biyometrik sistemler ile yapılmalı ve izlenmelidir.

1. Tanımlanan farklı güvenlik bölgelerine erişim yetkilerinin güncelliği
   sağlanmalıdır.

1. Personel kimliği ve yetkilerini belirten kartların ve ziyaretçi kartlarının
   düzenli olarak taşınması sağlanmalıdır.

1. Kritik sistemler özel sistem odalarında tutulmalıdır.

1. Sistem odaları elektrik kesintilerine ve voltaj değişkenliklerine karşı
   korunmalı, yangın ve benzer felaketlere karşı koruma altına alınmalı ve
   iklimlendirilmesi sağlanmalıdır.

1. Fotokopi, yazıcı vs. türü cihazlar mesai saatleri dışında kullanıma
   kapatılmalı, mesai saatleri içerisinde yetkisiz kullanıma karşı koruma altına
   alınmalıdır.

1. Çalışma alanlarının kullanılmadıkları zamanlarda kilitli ve kontrol altında
   tutulması temin edilmelidir.

Referanslar
-----------

- [T.C. Ulaştırma Denizcilik ve Haberleşme Bakanlığı Kritik Bilgi Sistem
  Altyapıları için Asgari Güvenlik Önlemleri Dokümanı](http://www.udhb.gov.tr/doc/siberg/kritik.pdf)
- [BTK Kritik Altyapıların Korunması](https://www.btk.gov.tr/File/?path=ROOT%2F1%2FDocuments%2FSayfalar%2FSiberGuvenlik%2FCIP_Rapor.pdf)