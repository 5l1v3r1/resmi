Uygulama Yazılımları Kullanma ve Geliştirme Güvenliği Politikası
================================================================

Amaç
----

Bu politika, Ondokuz Mayıs Üniversitesi'nde geliştirilmiş ve geliştirilmekte
olan tüm uygulamalarında yazılımın her türlü güvenliğinin sağlanması amacıyla
tüm yazılım geliştiriciler, veri tabanı ve sistem yöneticileri tarafından
uyulması gereken kuralları ve kontrol edilmesi gereken adımları tanımlamak üzere
hazırlanmıştır.

Kapsam
------

Bu politika, Ondokuz Mayıs Üniversitesi BİDB tarafından geliştirilen
uygulamaların (web sayfaları, masaüstü uygulamaları, web otomasyonları vb.)
geliştirilmesi, bakım ve desteğinin sağlanması gibi faaliyetleri yürüten tüm
akademik ve idari personelin uyması gereken kuralları kapsamaktadır.

Genel İlkeler
-------------

1. Bilgisayarların üzerinde kullanılan işletim sistemleri düzenli olarak
   güncelleştirilmelidir.

1. Üniversite için hazırlanacak uygulamalar güvenlik zafiyetlerini en aza
   indirmek için güvenli yazılım yaşam döngüsüne uygun olarak tasarlanmalıdır.

1. Geliştirilen yazılımlar gizlilik, bütünlük ve erişebilirlik şartlarına uygun
   olmalıdır.

1. Yazılım geliştirme sürecinde; giriş doğrulama, yetkilendirme, kimlik
   doğrulama, konfigürasyon yönetimi, hassas bilgi, kriptografi, parametre
   manipülasyonu, hata yönetimi, kayıt tutma ve denetimi kriterleri dikkate
   alınmalıdır.

1. Yazılım geliştirme süreci boyunca gerekli bütün testler eksiksiz şekilde
   yapılmalıdır.

1. Kurum için geliştirilen uygulamalar ve satın alınan yazılımlar, güvenlik
   zafiyetlerine neden olmamak için en son stabil yamalara ve güncelleştirmelere
   sahip olmalıdır.

1. Uygulamalar geliştirilme süreçlerinde gerçek ortamda uygulanmadan önce test
   sunucularında test edilmelidir.

1. Üniversite için geliştirilen uygulamalar, uluslararası kabul görmüş
   standartlara bağlı dokümante edilmelidir. Uygulama için yazılmış olan
   dokümanlar uygulama ile beraber kuruma teslim edilmelidir.

1. Sistem geliştirmede, ihtiyaç analizi, fizibilite çalışması, tasarım,
   geliştirme, deneme ve onaylama safhalarını içeren sağlıklı bir iş planı
   kullanılmalıdır.

1. Üniversite için geliştirilmiş yazılımlar ve seçilen paket sistemler
   kurum ihtiyaçlarını karşılamalıdır.

1. Yazılım geliştirme ve temin politikalarına uygun olmayan, ulusal ve
   uluslararası yazılım geliştirme standartları çerçevesinde geliştirilmemiş ve
   kurum talebi olmaksızın üretilmiş olan yazılımların kurumsal sistemler
   üzerine entegre edilmesine izin verilmemelidir.

1. Herhangi bir taşıma durumunda, eski sistemlerdeki veriler tamamen, doğru olarak
   ve yetkisiz değişiklikler olmadan yeni sisteme aktarılmalıdır.

1. Geliştirme süreci sonrasında, yazılımların yayına alınması kararı bilgi işlem
   hizmetleri sorumluları tarafından verilmelidir.

1. Yazılımlar sınıflandırılmalı/etiketlenmeli ve envanterleri çıkarılarak bir
   yazılım kütüğünde muhafaza edilmelidir.

1. Güncelliğini veya işlevselliğini yitirmiş yazılımları güvenli bir depolama ortamında
   arşivlenerek yayından kaldırılmalıdır.

1. Üniversite bünyesinde; akademik personel, idari personel, hizmet alımı yoluyla temin
   edilmiş personel, görevlendirme yoluyla kurumda görevlendirilmiş personel ve benzeri yollarla
   görev yapan ve yazılım geliştirmekle sorumlu tutulmuş olan kişilerin geliştirdiği tüm yazılımların;
   telif, kullanım, değiştirme, ticari kazanç etme ve diğer tüm hakları Ondokuz Mayıs Üniversitesi'ne aittir.

Referanslar
-----------

- [T.C. Sağlık Bakanlığı Bilgi Güvenliği Politikaları Kılavuzu](https://bilgiguvenligi.saglik.gov.tr/files/BilgiG%C3%BCvenli%C4%9FiPolitikalar%C4%B1K%C4%B1lavuzu.pdf)
- [İstanbul Üniversitesi Yazılım Güvenliği Politikası](http://cdn.istanbul.edu.tr/statics/bilgiislem.istanbul.edu.tr/wp-content/uploads/2012/02/YG-POL-01.pdf)
- [TÜBİTAK BİLGEM Güvenli Yazılım Geliştirme Temel Kuralları Dokümanı](http://www.udhb.gov.tr/doc/siberg/GYGTK_Doc.pdf)
