Bilgi Güvenliği Farkındalık ve Teknik Eğitim Politikası
=======================================================

Amaç
----

Bu politika, Ondokuz Mayıs Üniversitesi'nin bilgi güvenliği farkındalık ve
teknik eğitim yaklaşımını özetler ve üniversitenin bilgi güvenliği hedeflerine
ulaşılmasını sağlamak için yol gösterici ilke ve sorumlulukları içerir.

Kapsam
------

Bu politika, Ondokuz Mayıs Üniversitesi tarafından verilen farkındalık ve teknik
eğitimlerden faydalanan tüm akademik ve idari personeli kapsamaktadır.
Üniversite topluluğunun her üyesi, Ondokuz Mayıs Üniversitesi'ne emanet edilen
bilgi varlıklarını korumakla yükümlüdür.

Genel İlkeler
-------------

Üniversite bünyesinde bulunan önemli bilgileri ve güvenlik risklerini anlayan
iyi eğitimli personel, verilerimizi güvence altına almamızda önemli bir rol
oynamaktadır. Bu nedenle, bilgi güvenliği bilinci oluşturma eğitimi tüm
üniversite personeli için zorunludur.

Bilgi güvenliği farkındalığı yaratma süreci kurumsal yapının her kademesinden
bireyi ilgilendirmekle beraber söz konusu sürecin gerçekleştirilmesini
yönlendiren kurum yöneticileri birincil düzeyde sorumlu grubu oluşturmaktadır.

Üniversite yöneticileri bilgi güvenliği farkındalığı yaratma sürecinde;
üniversite içinde bilgi güvenliği yönetiminden sorumlu bir çalışan grubu
oluşturmak, bilgi güvenliği bilinçlendirme sürecini konu ile ilgili uzmanlarca
verilecek eğitimlerle desteklemek, bilgi güvenliği bilinçlendirme sürecine
finansal destek sağlamak gibi faaliyetlerin yürütücüsü ve yönlendiricisidir.
Bilgi güvenliği farkındalığı yaratma uygulamalarını denetleyerek sürecin
disiplinli bir şekilde gerçekleşmesini sağlamak, personel ya da kullanıcıların
bilgi güvenliği farkındalıklarının yetersiz seviyede olmasından kaynaklı zararı
en aza indirgemek de yine yöneticilerin sorumluluğundadır.

Personel arasında yüksek düzeyde bilgi güvenliği farkındalığını sağlamak için
aşağıdakiler yapılmalıdır:

- Bölüm, birim veya fakülte personelleri için, bilgi güvenliğini tam olarak
  anlayabilmeleri ve günlük işlerinin ayrılmaz bir parçası olarak görmelerini
  sağlamak için zorunlu bilgi güvenliği farkındalık eğitimi düzenlenmelidir.

- Bölümler arası, departman içi veya fakülte süreçlerindeki yeni katılımcılar
  için bilgi güvenliği bilincini geliştirme eğitimi verilmelidir.

- Sunulan bilgi güvenliği teknik ve farkındalık eğitimleri katılım öncesi ve
  sonrası çeşitli ölçme teknikleriyle ölçülmeli ve eğitim etkililiği hususunda
  değerlendirme yapılmalıdır.

- Bilgi güvenliği farkındalık eğitimini kimlerin tamamladığına ilişkin güncel
  kayıtlar tutulmalıdır.

- Kullanıcılar ya da personel, bilgi güvenliği sürecinde kullandıkları
  yazılımların güvenlik eklentilerinin güncellenmesi ve saklanan verilerin
  yedeklenmesi gibi tedbir uygulamalarını gerçekleştirerek sürecin başarıyla
  gerçekleşmesine katkı sağlamalıdır.

- Eğitim faaliyetleri işlemlerinin, üniversite içerisinde nasıl yürütülmesi
  gerektiği hususunda bir prosedür geliştirilmelidir.

- Üniversitenin teknik işlerinde (Bilişim faaliyetleri), uygulama geliştirme,
  sistem güvenliği kapsamında hizmet veren personellerin kişisel gelişimlerinin
  devamlılığı konusunda eğitimler düzenlenmelidir.

- Personel için yılda bir kez bilgi güvenliği farkındalık ve teknik eğitimi
  tekrarlanmalıdır.

Referanslar
----------

- [University of Oxford Information Security Training and Awareness](https://www.infosec.ox.ac.uk/guidance-policy/training-and-awareness)
- [University of Georgia Security Awareness](https://eits.uga.edu/access_and_security/infosec/security_awareness/)
- [University of California Santa Cruz Security Awareness Training](https://its.ucsc.edu/security/training/index.html)
- [Boston University TechWeb Security Education & Awareness](http://www.bu.edu/tech/services/security/education/awareness/)
- [T.C. Sağlık Bakanlığı Bilgi Güvenliği Farkındalık Bildirgesi](https://bilgiguvenligi.saglik.gov.tr/files/Gizlilik_Sozlesmeleri/BG.SZ.04%20B%C4%B0LG%C4%B0%20G%C3%9CVENL%C4%B0%C4%9E%C4%B0%20FARKINDALIK%20B%C4%B0LD%C4%B0RGES%C4%B0.pdf)