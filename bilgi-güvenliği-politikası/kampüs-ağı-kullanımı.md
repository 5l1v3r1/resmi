Kampüs Ağı Kullanım Politikası
==============================

Amaç
----

Bu doküman, Ondokuz Mayıs Üniversitesi Rektörlüğü’nün imzalamış olduğu "Ulusal
Akademik Ağ ve Bilgi Merkezi (ULAKBİM) Kullanım Politikası Sözleşmesi"
kapsamında, Üniversitemizde bilgisayar ağı ve internet kullanan herkesin uyması
gereken kuralları tanımlamak üzere hazırlanmıştır.

Kapsam
-------

Bu politika, Ondokuz Mayıs Üniversitesi BİDB hizmetlerinden (örneğin; ağ
bağlantısı, internet çıkışı, bilgisayar tahsisi vb.) faydalanan tüm akademik ve
idari personel ile birlikte tüm öğrencileri kapsamaktadır.

Genel İlkeler
-------------

Bilgi iletişiminin sağlıklı ve etkin bir şekilde devam etmesi ve bilgi
güvenliğinin sağlanması için tüm kullanıcıların aşağıda belirtilen kullanım
kurallarına uymaları gerekmektedir.

1. Üniversitemizin bilgisayar ağı, Ulusal Akademik Ağ (ULAKNET) üzerinden
   sınırlı kaynaklarla internet hizmeti almaktadır ve akademik, idari, eğitim
   ile araştırma birincil amaçlarına hizmet etmektedir. Ağ üzerindeki kişisel
   kullanımların hiçbir zaman diğer kullanıcıların birincil ağ erişim
   gereksinimlerini (akademik, idari, eğitim, araştırma vb.) yerine
   getirmelerine engel olmaması beklenmektedir.

1. Ağ kaynaklarının şahsi kazanç ve kar amacı ile kullanılması yasaktır.

1. Üniversite ağ kaynaklarının üniversite dışından kullanılmasına sebep
   olabilecek ya da üniversite dışındaki kişi ya da bilgisayarların kendilerini
   üniversite içindeymiş gibi tanıtmalarını sağlayacak her tür faaliyet (DHCP,
   DNS, proxy, relay, NAT vb.) yasaktır. Bu uygulamalar gerek görüldüğü takdirde
   sadece BİDB sistem sorumluları tarafından gerçekleştirilecektir.

1. Kullanıcılar ağda bulunan diğer kullanıcıların kişilik haklarına saygılı
   davranmalı, kişisel bilgilerinin güvenliğini tehdit edici eylemlerde
   bulunmamalıdır.

1. Kullanıcılar OMÜ ağ hizmetinin verilmesini sağlayan donanıma (switchler,
   kablolar, duvar prizleri, vb.) hiç bir şekilde müdahale edemez, ayarlarını
   değiştiremezler. Bu uygulamalar gerek görüldüğü takdirde sadece BİDB ağ
   yönetim sorumluları tarafından gerçekleştirilecektir.

1. Kullanıcılar BİDB ağ yönetim sorumlularının bilgisi olmadan ağa aktif
   cihazlar (örneğin switch, hub, modem veya kablosuz erişim cihazı (access
   point)) dahil edemezler.

1. Üniversitemizde kablosuz ağ altyapısında EDUROAM (EDUcation ROAMing) hizmeti
   verilmektedir. Kullanıcıların EDUROAM hizmetinde kullandıkları kendilerine
   ait kullanıcı adı ve parola bilgilerini üçüncü şahıslara kullandırmaları ve
   paylaşmaları yasaktır.

1. E-posta kullanırken uyulması gereken kurallar “E-posta Hesapları Kullanım
   Politikası” dokümanında ayrıntılı olarak tanımlanmıştır.

1. Bu kurallardan herhangi birisinin ihlal edildiğini gören kişi, ilgili
   makamları uyarmakla sorumludur.

Uygulama ve Yaptırımlar
-----------------------

- Genel internet hizmeti kullanım kurallarına uymadığı tespit edilen
  kullanıcılar önce sözlü daha sonra yazılı olarak uyarılırlar.
- Faaliyetin devamı sonucunda kampüs yerleşkesi içi ve/veya kampüs yerleşkesi
  dışı ağ erişimi kullanıcının akademik ve idari görevlerini aksatmayacak
  şekilde geçici süre ile kapatılır.
- Kural ihlaline sebep olan uygulamaların ortadan kalkmaması ve/veya tekrarı
  durumunda Üniversite bünyesindeki soruşturma mekanizmaları harekete geçirilir.
- Kural ihlaline sebep olan uygulamaların sonuçlarına göre adli veya idari yargı
  mekanizmaları harekete geçirilir.

Referanslar
-----------

- [Ulaknet Kullanım Politikası](http://ulakbim.tubitak.gov.tr/sites/images/Ulakbim/ukp-v2011.pdf)
- [EDUROAM](http://eduroam.omu.edu.tr/)