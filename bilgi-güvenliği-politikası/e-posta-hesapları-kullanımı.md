E-posta Hesapları Kullanım Politikası
=====================================

Amaç
----

Bu politikanın amacı, Ondokuz Mayıs Üniversitesi  e-posta hesaplarının  izin
verilen kullanımlarını tanımlamaktır. Bu politika, Ondokuz Mayıs
Üniversitesi’nin iki hedefe ulaşmasına yardımcı olur:

- Üniversitenin tüm fakülte, personel ve öğrencilere iletişimlerini başarılı bir
  şekilde gerçekleştirmek.
- Üniversite tarafından yönetilmeyen e-posta sistemlerine giden gizli veya
  kısıtlanmış verilerin riskini azaltmak.

Kapsam
------

Bu politika, Ondokuz Mayıs Üniversitesi tarafından yönetilen e-posta
sistemlerinden faydalanan tüm akademik ve idari personel ile birlikte tüm
öğrencileri kapsamaktadır.

Sorumlular
----------

Üniversitemizin tüm e-posta hizmetleri için gereken yazılım, donanım ve
hizmetler Bilgi İşlem Daire Başkanlığı (BİDB) tarafından yürütülmektedir. BİDB
tarafından sunulan e-posta hizmetinden yararlananlar (bundan sonra kullanıcı
olarak anılacaktır) bu dokümandaki kurallara uymakla yükümlüdür. BİDB, bu
kuralların işletilmesinden ve kullanıcıların takibinden sorumludur.

Genel İlkeler
-------------

1. Ondokuz Mayıs Üniversitesi e-posta hesapları tüm akademik personel ve idari
   personel için `<ad.soyad>@omu.edu.tr` şeklinde BİDB tarafından açılmaktadır.

1. Öğrenciler,  Öğrenci İşleri Otomasyonu’na (ubs.omu.edu.tr) kayıt olduklarında
   otomatik olarak `<öğrencino>@stu.omu.edu.tr` şeklinde hesapları açılmaktadır.

1. E-posta kullanıcı adı ve parolalar aynı zamanda kablosuz ağ altyapısında
   (EDUROAM) kullanılmaktadır.

1. Kullanıcı, hizmet hakkının sadece kendisine ait olduğunu, bu hakkın
   kullanımına ilişkin özel ve gizli şifresini ve kullanıcı adını ve/veya kodunu
   başkasına kullandırmayacağını ve devretmeyeceğini, başkası tarafından
   öğrenilme şüphesi dahi olsa derhal değiştireceğini, aksi takdirde yapılan tüm
   işlemlerin sorumluluğunun kendine ait olacağını, kendisi kullanmadığı
   iddiasında bulunmayacağını kabul eder.

1. Kullanıcı, İnternet erişimi sırasında sistemde dile getirdiği tüm fikir,
   düşünce, ifade ve yazıların kendisine ait olduğunu, Ondokuz Mayıs
   Üniversitesi’nin ve Ondokuz Mayıs Üniversitesi Bilgi İşlem Daire
   Başkanlığı’nın hiçbir şekilde sorumlu olmadığını kabul eder.

1. Kullanıcı, İnternet ortamındaki haber gruplarında, sohbet ortamlarında;
   göndereceği elektronik posta mesajlarında hakaret, pornografi ve diğer
   yasadışı, toplum ahlak ve anlayışına aykırı herhangi bir amaç güden toplu
   tanıtım, postalama ve benzeri aktivitelerde bulunamaz.

1. Kullanıcı @omu.edu.tr ve @stu.omu.edu.tr uzantılı e-posta hesapları ile
   eğlence, yasa dışı, hacking, pornografi, illegal vb. içerik barındıran
   servislere üye olamaz.

1. Kullanıcılar kendi kullanıcı hesaplarında barındırdıkları içeriklerden ve
   gerçekleştirilen tüm elektronik posta işlemlerinden sorumludur.

1. Ondokuz Mayıs Üniversitesi akademik ve idari personelinin, kurum kimliği
   altında sürdürülen tüm faaliyetler için kuruma ait elektronik posta adresine
   sahip olması ve ilgili yazışmalar için @omu.edu.tr uzantılı e-posta hesabını
   kullanması gerekir.

1. Kullanıcı, hesabında ve/veya sitesinde hukuki açıdan suç teşkil edecek
   materyal ve belgelere yer veremez. Kamu ve ticari servisler ile şahsi hesap
   sahiplerine zarar verici uygulamalar kullanamaz.

1. Kullanıcı hesabı;
   - T.C. yasalarının belirlediği yasadışı kullanımlarda,
   - Ondokuz Mayıs Üniversitesi tarafından belirlenen kullanım politikalarına
     uyulmadığı durumlarda,
   - Kullanıcı hesapları için belirlenen sınırların aşıldığı durumlarda,
   - Ondokuz Mayıs  Üniversitesi bilişim kaynaklarının akademik amaçlı
     çalışmaları engelleyici biçimde akademik amaçlı olmayan, ticari ve yasadışı
     amaçlı kullanıldığı durumlarda,
   - Kişilere ait kullanıcı hesaplarının farklı kişiler tarafından kullanımının
     belirlendiği durumlarda,
   - Sunucu sistemler üzerinde tanımlı diğer kullanıcıların şifrelerini bulmaya
     çalışmak, dosyalarına müdahale etmek, değiştirmek vb. girişimlerin tespit
     edildiği durumlarda,
   - Sistem doğruluğunun, bütünlüğünün, güvenliğinin ve servis devamlılığının
     engellendiği durumlarda, kullanıcıya haber verilmeksizin Ondokuz Mayıs
     Üniversitesi Bilgi işlem Daire Başkanlığı tarafından geçici olarak
     kapatılabilir. Kullanıcı hesabının kalıcı olarak kapatılacağı durumlarda
     kullanıcılar önceden bilgilendirilir.

1. Bilgi işlem Daire Başkanlığı uzun süre kullanılmayan hesapları kapatma
   hakkına sahiptir. 6 ay süreyle kullanılmayan hesaplar kapatılabilir ve ilgili
   kullanıcının dosyaları silinebilir.

1. Ondokuz Mayıs Üniversitesi elektronik posta kaynakları; “zincir elektronik
   postalar”, reklam, aldatma, karalama gibi istenmeyen mesajlar (SPAM)
   göndermek için kullanılamaz.

1. Ondokuz Mayıs Üniversitesi ile ilgili kritik verileri içeren bilgiler
   elektronik posta, internet dosya paylaşım siteleri, paylaşım yazılımları ile
   gönderilemez.

1. Ondokuz Mayıs Üniversitesi, kullanıcının elektronik posta sisteminde
   gerçekleştirdiği aktivitelerle ilgili bilgiyi adli makamlarca talep edilmesi
   durumunda yargıyla kullanıcının izni olmadan paylaşma hakkını saklı tutar.

1. E-posta hesap sahipleri, posta hesaplarının şifrelerini unuttukları ya da
   kaybettikleri zaman Bilgi işlem Daire Başkanlığı’na şahsen müracaat etmeleri
   ve “E-posta Başvuru Formu” nu doldurmaları gerekmektedir. Telefon, SMS,
   e-posta gibi iletişim araçlarıyla şifre bilgisi verilmemektedir.

Yaptırımlar
-----------

- Yukarıda belirtilen kurallara uymadığı tespit edilen kullanıcılar önce sözlü
  daha sonra yazılı olarak uyarılırlar.

- Eylemin devam etmesi durumunda yerleşke içi ve/veya yerleşke dışı ağ erişimi
  kullanıcın akademik ve idari görevlerini aksatmayacak şekilde geçici süre ile
  kapatılır.

- Kural ihlaline sebep olan uygulamaların ortadan kalkmaması ve/veya tekrarı
  durumunda Üniversite bünyesindeki soruşturma mekanizmaları harekete geçirilir.

- Kural ihlaline sebep olan uygulamaların etki alanı ve etki büyüklüğüne göre
  adli veya idari yargı mekanizmaları harekete geçirilir.

Referanslar
-----------

- [Ondokuz Mayıs Üniversitesi Bilgi İşlem Daire Başkanlığı](http://bidb.omu.edu.tr/tr/hizmetler/eposta)
- [İstanbul Üniversitesi E-posta Kullanım Politikaları](http://cdn.istanbul.edu.tr/statics/bilgiislem.istanbul.edu.tr/wp-content/uploads/2012/02/EPK-TL-01.pdf)
- [İstanbul Arel Üniversitesi E-posta Kullanım Politikaları](https://www.arel.edu.tr/bilgi-islem-daire-baskanligi/politikalarimiz/e-posta-kullanim-politikasi)