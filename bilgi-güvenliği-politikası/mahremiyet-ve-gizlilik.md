Ondokuz Mayıs Üniversitesi Mahremiyet ve Gizlilik Politikası
============================================================

Amaç
----

Bu politika; kişisel verilerin korunması ve veri mahremiyetinin sağlanmasını,
kişisel sağlık verilerini toplama, işleme, aktarma, bu verilere erişim için
kurulacak sistemlerin güvenliği ve denetiminin gerçekleştirilmesini
amaçlamaktadır.

Kapsam
------

Bu politika, Ondokuz Mayıs Üniversitesi mensuplarını, veri sorumlularını ve
Ondokuz Mayıs Üniversitesi sağlık hizmetlerinden faydalanan kişileri
kapsamaktadır.

Genel İlkeler
------------

1. Kişisel sağlık verilerinin işlenmesinde aşağıdaki ilkelere uyulması
   zorunludur:

   - Hukuka ve dürüstlük kurallarına uygun olma
   - Doğru ve gerektiğinde güncel olma
   - Belirli, açık ve meşru amaçlar için işlenme
   - İşlendikleri amaçla bağlantılı, sınırlı ve ölçülü olma
   - İşlendikleri amaç için gerekli olan süre kadar muhafaza edilme

1. Sağlık hizmet sunucularında görevli kişiler, ilgili kişinin sağlık verilerine
   ancak verilecek olan sağlık hizmetinin gereği ile sınırlı olmak kaydıyla
   işleyebilir ve erişebilir.

1. Kişisel sağlık verilerini işleyen veya görevi gereği kişisel sağlık
   verilerine erişen herkes, bu verilerle ilgili olarak sır saklama yükümlülüğü
   altındadır.

1. Kişisel sağlık verileri anonim hale getirilmek kaydıyla; sağlık
   politikalarının belirlenmesi, sağlık maliyetlerinin hesaplanabilmesi, sağlık
   hizmetlerinin geliştirilmesi, bilimsel faaliyetler ve istatistiksel
   çalışmalarda kullanılmak üzere yayımlanabilir ve aktarılabilir.

1. İlgili kişinin ayrıntılı bir şekilde bilgilendirilmesi, yazılı rızasının
   alınması ve bu rızanın muhafaza edilmesi hâlinde ilgili kişiye ait sağlık
   verileri, rıza doğrultusunda işlenebilir ve aktarılabilir.

1. Kişisel sağlık verilerinin bulunduğu bilgi sistemleri, kullanıcı tanımlanması
   ve yetkilendirme dâhilinde kullanılır. Kullanıcı tanımlama ve yetkilendirmeye
   ilişkin her türlü işlem kayıt altına alınır ve bu kayıtlar muhafaza edilir.
   Yetkilendirme, kayıt altına alma ve verilerin muhafazasına ilişkin hususlar,
   Ondokuz Mayıs Üniversitesi Rektörlüğü tarafından belirlenir.

1. Kişisel sağlık verilerinin bulunduğu bilgi sistemlerine erişen kullanıcıların
   erişim kaydı, sağlık hizmet sunucularının sistemlerinde Rektörlük tarafından
   belirlenen standartlara uygun olarak tutulur.

1. Veri sorumlusu, kendi kurum veya kuruluşunda, Kanun ve Yönetmelik
   hükümlerinin uygulanmasını sağlamak amacıyla gerekli denetimleri yapmak veya
   yaptırmak zorundadır.

1. Veri sorumluları ile veri işleyen kişiler, öğrendikleri kişisel sağlık
   verilerini, Kanun ve Yönetmelik hükümlerine aykırı olarak başkasına
   açıklayamaz ve işleme amacı dışında kullanamazlar. Bu yükümlülük görevden
   ayrılmalarından sonra da devam eder.

Referanslar
-----------

- [Kişisel Verilerin Korunması Kanunu](http://www.mevzuat.gov.tr/MevzuatMetin/1.5.6698.pdf)
- [T.C. Sağlık Bakanlığı Bilgi Güvenliği Politikaları Kılavuzu](https://bilgiguvenligi.saglik.gov.tr/files/BilgiG%C3%BCvenli%C4%9FiPolitikalar%C4%B1K%C4%B1lavuzu.pdf)
- [Kişisel Sağlık Verilerinin İşlenmesi ve Mahremiyetin Sağlanması Hakkında
  Yönetmelik](https://bilgiguvenligi.saglik.gov.tr/files/K%C4%B0%C5%9E%C4%B0SEL%20SA%C4%9ELIK%20VER%C4%B0LER%C4%B0N%C4%B0N%20%C4%B0%C5%9ELENMES%C4%B0%20VE%20MAHREM%C4%B0YET%C4%B0N%C4%B0N%20SA%C4%9ELANMASI%20HAKKINDA%20Y%C3%96NETMEL%C4%B0K.pdf)
- [Mahremiyet kavramı bağlamında kişisel sağlık verileri](http://dergipark.gov.tr/download/article-file/142865)